## 10. Sınıf Biyoloji Ders Kitabı Cevapları Meb Yayınları Sayfa 133

Proje için ABD’nin Arizona Çölü’nde dış ortamdan tamamen izole, yaklaşık 12.000 m2lik bir yaşam alanı inşa edilmiştir. Bu alanda yeryüzündeki yaşam için gerekli olan su, oksijen, karbon, azot gibi temel maddelerin aktarılabileceği bir ekosistem kurulmuştur. İki yıl boyunca içerideki sekiz insana da hayat imkânı sağlayacak olan projenin amacı, uzayda insan yaşamına uygun koloni kurulmasına hazırlık yapmaktır. Biyosfer-2 alanında akarsu, bitki örtüsü, buharlaşma, yağmur ve ihtiyaç duyulan tüm maddelerin üretimi kendi döngüsü içinde oluşturulmaya çalışılmıştır. Bu çalışma iki yıl devam etmiş ve proje sonlandırıldığında yaşam alanındaki oksijen oranı %14’e düşmüş, karbondioksit derişimi artmış, azot oksit miktarı ise insanın sinir sistemine zarar verecek oranlara ulaşmıştır. Su kaynakları kirlenmiş, ortama bırakılan 25 omurgalı türünden 19’u yok olmuş, bitkilerin çoğu ve tozlaşmayı sağlayan böcekler ölmüş, göller yosunlarla kaplanmıştır. Ayrıca karınca, çekirge ve hamam böceklerinin sayısı artmış; içeride yaşayan insanlar oksijen yetersizliği yaşamaya başlamıştır. Kısacası Biyosfer-2 Projesi’nde madde döngüleri gerçekleşmemiştir.  
 Dünyada madde döngülerinin düzenli şekilde gerçekleşmemesi çevre sorunlarını beraberinde getirir. Örneğin azotlu bileşiklerin atmosferdeki artışı asit yağmurlarına neden olur. Su döngüsünün bozulmasıyla bazı bölgelerde kuraklık artarken bazı bölgelerde seller ve su taşkınları ortaya çıkabilir. Karbon döngüsündeki bozulmalar, yeryüzündeki sıcaklık artışına neden olur. Su kaynaklarının kuruması ve sıcaklıkların değişmesi ise günlük yaşamda ve küresel ölçekte coğrafi, ekonomik ve politik pek çok soruna neden olur. Madde döngülerinde meydana gelebilecek bozulmalar doğal dengenin bozulmasına, iklimsel ve coğrafik değişikliklere neden olabilir. Bu değişimler, doğal kaynakların azalması ya da yok olmasına, ekosistemlerin bozulmasına yol açar. Ekosistemlerin bozulması; çölleşme, suların ve toprağın kirlenmesi, beslenme sorunları, doğrudan veya dolaylı olarak doğada yaşayan canlıların zarar görmesi, bazı türlerin yok olması ya da göç etmesi ve sağlık problemleri gibi canlı yaşamının devamlılığını tehdit eden sorunlara ve tür çeşitliliğinin azalmasına neden olur.  
 Belli bir bölgede etkili olan sorunlar zamanla tüm dünyayı etkileyebilir. Ekonomik anlamda çevre doğal bir kaynak teşkil eder. Bunun bilincinde olan gelişmiş ülkeler, ekonomik faaliyetlerini sürdürürken çevreyi korumanın önemini bilerek bu yönde bir yaklaşım içerisine girmişlerdir. Gelişmekte olan ülkelerde ise ekonomik öncelikler, yeterli çevre bilincinin oluşmaması, çevresel politikaların yetersiz kalması gibi nedenlerle çevre kirliliğini önlemek mümkün olmamaktadır.  
 1960’lı yıllardan itibaren çevre sorunları ile ilgili önlemlere yönelik girişimler, uluslararası düzeyde çevre politikalarının belirlenmesinde etkili olmaya başlamıştır. Çevre politikalarının temel amacı sürdürülebilir kalkınma ile ekonomik ve sosyal gelişme kaydedilirken doğal kaynakların korunması, gelecek nesillerin bu kaynaklardan yararlanmasına imkân sağlanması, çevre üzerinde oluşan insan etkisinin azaltılması yönündedir. Çevre sorunlarının çözümü, uluslararası iş birliğini gerekli kılmaktadır. Bu kapsamda oluşturulan Ozon Tabakasının Korunmasına Dair Viyana Sözleşmesi, iklim değişikliği rejimini düzenlemeyi amaçlayan Paris Antlaşması, yabani hayvan ve bitki örneklerinin uluslararası ticaretinde türlerin korunmasını sağlayan CITES (Nesli Tehlike Altında Olan Yabani Hayvan ve Bitki Türlerinin Uluslararası Ticaretine İlişkin Sözleşme), Tehlikeli Atıkların Sınırlar Ötesi Taşınması ve Bertaraf Edilmesinin Kontrolüne İlişkin Basel Sözleşmesi gibi anlaşmalarla çevre sorunlarına çözüm aranmaktadır.

* **Cevap**: **Bu sayfada soru bulunmamaktadır.**

**10. Sınıf Meb Yayınları Biyoloji Ders Kitabı Sayfa 133**