## 10. Sınıf Biyoloji Ders Kitabı Cevapları Meb Yayınları Sayfa 118

Ancak orman yangınları, volkanik patlamalar, toprak kayması gibi büyük çevresel etkenler komünitenin yapısını bozabilir. Bu tür büyük çaplı bozulmaların ardından komünitelerdeki denge yeniden kurulur. Yeniden denge sağlanırken komüniteye hâkim olan türler değişebilir.  
 Böyle bir süreçte, ilk olarak yeni koşullara uyum gösterebilen ve çevreyi değiştiren öncü türler ortaya çıkar. Zamanla bu türlerin yerini daha karmaşık yapılar ve türler alır.  
 Bir bölgedeki türlerin zaman içinde sıralı olarak birbirinin yerini alması sük- sesyon olarak adlandırılır. Örneğin volkanik patlamalar veya toprak kaymaları sonucu toprağın kaybolduğu bölgelerde başlangıçta canlı yaşamı mümkün değildir. Bu tür yerler, bitkilerin yetişmesine uygun olmadığı için buralarda süksesyon süreci çok yavaş başlar ve yüzlerce yıl sürebilir.  
 Kaya, kum, çakıl gibi toprak içermeyen bölgelerde ilk önce kayalık ve taşlık yerlere uyum sağlamış likenler yerleşir. Bu süreç uzun yıllar sürebilir ve likenler, toprak oluşumunu başlatır. Belli bir süre sonra yosunlar da ortaya çıkarak toprağın nemli kalmasına yardımcı olur. Ardından heterotrof organizmalar bu alana yerleşir. Uzun yıllar sonra otsu bitkiler gelişir ve bu süreçle birlikte çevredeki hayvan türlerinin sayısı da artar.  
 Zamanla çalılar, bodur ağaçlar ve büyük ağaçlar sırasıyla bölgeye yerleşir. Bu evrelerde ağaçlar, çok sayıda bitki ve hayvan türleriyle bir komünite oluşturur (Görsel 2.23).

Bir orman yangını sonrasında bitki örtüsünün kısmi veya tam olarak yok olması, süksesyon sürecinin yeniden başlamasına örnek oluşturur. Yangından önce genellikle ormana uzun boylu ağaçlar hâkimken yangından sonra bu alanda ilk olarak öncü türler olan otsu bitkilerin büyüdüğü görülür. Ardından otlarla birlikte funda, çalı gibi ara türler gelişir. Yıllar geçtikçe çam, meşe, ceviz gibi ağaçlar; çalıların yerini almaya başlar.

* **Cevap**: **Bu sayfada soru bulunmamaktadır.**

**10. Sınıf Meb Yayınları Biyoloji Ders Kitabı Sayfa 118**