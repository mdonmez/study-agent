## 10. Sınıf Biyoloji Ders Kitabı Cevapları Meb Yayınları Sayfa 71

**Konuya Başlarken**

**Soru: Aşağıdaki metinden ve önceki öğrenmelerinizden yararlanarak soruları cevaplayınız.**

Astronotlar Mars Yolculuğunu Kış Uykusunda Geçirebilir mi?

Ay’a giden astronotların Ay’a ulaşması yaklaşık üç gün sürmüştü. İnsanların uzaydaki bir sonraki hedefi Mars. Mars’ın ötesindeki gökcisimlerine örneğin Güneş Sistemi’ndeki diğer gezegenlere ya da Güneş Sistemi’nin dışındaki yıldızlara ulaşmak ise çok daha uzun sürecek.

Bazı bilim insanları uzun uzay yolculuklarında astronotların yolculuk boyunca uyutulup hedeflerine ulaştıklarında uyandırılarak uzun uzay görevlerinin insanlar üzerindeki fiziksel ve psikolojik olumsuz etkilerinin en aza indirilebileceğini düşünüyor.

Bazı hayvan türleri hava koşullarının uygun olmadığı ya da yiyecek kaynaklarının yetersiz olduğu dönemlerde enerjilerini tasarruflu kullanabilmek için kış uykusuna yatar. Kış uykusu sürecinde kalp atım hızı azalır, nefes alışverişi yavaşlar ve vücut sıcaklığı düşer. Ancak insanlar kış uykusuna yatan canlı türlerinden biri değil.

Avrupa Uzay Ajansı (ESA) araştırmacıları DADLE olarak isimlendirilen bir maddeyi kullanarak normalde kış uykusuna yatmayan canlıların yapay olarak kış uykusuna yatmasını sağlamayı hedefliyor. Deney fareleri ile yapılan araştırmalarda DADLE maddesi verilen hayvanların kalp atım hızları, vücut sıcaklıkları ve beyin aktiviteleri sensörler aracılığıyla takip edilebilecek. Bu süreçte astronotların metabolizma hızlarının %75 azaltılması hedefleniyor. Kış uykusu sırasında kasların güçsüzleşmesi de önemli bir problem. Bu sorunu çözmek için kasları güçlendiren ilaçlar kullanılabileceği düşünülüyor.

Astronotların uzun uzay yolculuklarını kış uykusunda geçirmesinin başka avantajları da var. Çünkü astronotların normal uzay görevlerinde zorunlu ihtiyaçlarını karşılayabilecek yaşam alanlarına ihtiyaç var. Ancak yolculuğun büyük kısmını bireysel kapsüllerin içinde kış uykusunda geçirecek astronotlar için daha küçük boyutlarda bir uzay modülü yeterli olabilecek.

**Soru: 1) Metabolizma nedir?**

* **Cevap**: Metabolizma, canlılarda yaşamı sürdürmek için gerçekleşen tüm kimyasal olaylardır.

**Soru: 2) Araştırmacıların, astronotların metabolizma hızını %75 azaltmayı hedeflemelerinin amacı ne olabilir?**

* **Cevap**: Daha az enerji ve besin harcayarak uzun yolculukta hayatta kalmalarını sağlamak içindir.

**Soru: 3) Astronotların yolculuk boyunca uyutulmasının avantajları neler olabilir?**

* **Cevap**: Daha küçük yaşam alanı yeterli olur, besin ve oksijen daha az tüketilir, fiziksel ve psikolojik yıpranma azalır.

**10. Sınıf Meb Yayınları Biyoloji Ders Kitabı Sayfa 71**