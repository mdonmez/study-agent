## 10. Sınıf Biyoloji Ders Kitabı Cevapları Meb Yayınları Sayfa 44

**Sindirim**

Canlının dış ortamdan besinleri alma ve kullanma sürecine beslenme adı verilir. Bu süreç, ototroflar ve heterotroflar arasında farklılık gösterir. Ototrof canlılar, kendi besinlerini üretme yeteneğine sahiptir. Bu canlılarda inorganik maddelerin organik bileşiklere dönüştürülmesi fotosentez veya kemosentezle gerçekleşir. Heterotrof canlılar ise kendi besinlerini üretme yeteneğine sahip olmadığı için bu canlılarda enerji ihtiyacı dışarıdan organik maddeler alınarak karşılanır.

Karbohidrat, yağ, protein gibi büyük moleküllü besin maddelerinin kendilerini oluşturan yapı taşlarına parçalanarak hücre zarından geçebilecek hâle gelmesine sindirim denir. Hayvanlar, enerji üretimi ve biyosentez süreçlerini sürdürebilmek için beslenmek zorundadır. Tüketilen besinlerin vücutta işlenmesi gerekir. Bu süreç besinlerin alınması, sindirim, emilim ve atıkların uzaklaştırılması şeklinde gerçekleşir.

Sindirim mekanik ve kimyasal sindirim olmak üzere iki çeşittir. Mekanik sindirim besinlerin fiziksel olarak küçük parçalara ayrılmasıdır. Örneğin ağızda dişlerle çiğneme ve midedeki kas hareketleriyle besinlerin ezilmesi, yağların safrayla küçük damlacıklara ayrılması mekanik sindirimdir. Mekanik sindirimde enzimler kullanılmaz. Mekanik sindirimle küçük parçalara ayrılan besinler kimyasal sindirime uğrar. Kimyasal sindirim büyük moleküllü besinlerin hidrolizle yapı taşlarına ayrışmasıdır. Hidroliz için su ve enzimler gereklidir. Sonuçta karbohidratlar monosakkaritlere, yağlar gliserol ve yağ asitlerine, proteinler de amino asitlere parçalanır. Kimyasal sindirim gerçekleştiği yere göre hücre içi ve hücre dışı sindirim olmak üzere ikiye ayrılır.  
 Hücre İçi Sindirim: İnsan akyuvar hücrelerinde, amip ve öglena gibi tek hücreli canlılarda, süngerlerde görülen sindirim biçimidir. Bu sindirimde besinler, hücre zarı tarafından koful oluşturularak endositozla hücreye alınır. Koful ile lizozom birleşir. Lizozomdaki enzimler, besinleri yapı taşlarına kadar parçalar. Sindirim sonucu oluşan glikoz, amino asit, yağ asidi gibi besin yapı taşları koful zarından hücre sitoplazmasına geçer. Bu aşamadan sonra koful içinde bulunan atıklar, ekzositozla hücre zarından dışarı atılır. İnsanda akyuvar hücrelerinin mikroorganizmaları yok etmesi ve karaciğerdeki Kupffer (Kupfer) hücrelerinin yaşlanmış alyuvarları parçalaması hücre içi sindirime örnektir.

Hücre Dışı Sindirim: Çürükçül canlılarda; salyangoz, denizkestanesi gibi bazı omurgasızlarda ve omurgalılarda görülen sindirim biçimidir. Hücre dışı sindirimde büyük moleküllü besinler hücreden salgılanan enzimler yardımı ile hücre dışında sindirilerek oluşan küçük besinler aktif ya da pasif taşımayla hücre içine alınır. Hayvan türlerinin birçoğunda hidroliz, büyük ölçüde hücre dışı sindirimle gerçekleşir. Bu hayvanlarda hücre dışı sindirim, vücudun içerisinde yer alıp dışarıyla bağlantısı devam eden bölümlerde besinlerin parçalanması ile sağlanır. Hayvanların sindirim enzimlerinin kendi hücre ve dokularını sindirmesini önlemek için özelleşmiş kısımlar gelişmiştir. Bu kısımlar sindirim sistemini oluşturur. Gelişmiş vücut yapısına sahip hayvanlarda ağızda başlayıp anüste sonlanan ve iki açıklığı olan sindirim kanalı bulunur. Ağızdan alınan besinler sindirim kanalı boyunca hareket ederek, kademeli olarak sindirilir ve emilim gerçekleşir.

* **Cevap**: **Bu sayfada soru bulunmamaktadır.**

**10. Sınıf Meb Yayınları Biyoloji Ders Kitabı Sayfa 44**