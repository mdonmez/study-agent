## 10. Sınıf Biyoloji Ders Kitabı Cevapları Meb Yayınları Sayfa 112

Sucul komünitelerde çeşitlilik; suyun derinliği, karasal alana olan uzaklığı ve kirlilik ile değişiklik gösterir. Işığın ulaşabildiği bölgeler fotosentetik canlılar açısından zengindir. Derinlik arttıkça ışık azaldığından fotosentetik canlılar azalır, buna bağlı olarak sudaki çözünmüş oksijen miktarı ve dolayısıyla tür çeşitliliği azalır. Işığın ulaşamadığı derinliklerde genellikle fotosentetik olmayan farklı türler bulunur. Suların evsel ve endüstriyel atıklarla kirlenmesi belirli türlerin anormal artmasına, birçok türün de yok olmasına veya sayıca azalmasına neden olur.  
 Sıcaklık, yağış, ışık miktarı gibi çevresel koşulların yanı sıra doğal yaşam alanlarında beslenme, üreme, avlanma, barınma gibi nedenlerle rekabet, av-avcı, parazitlik gibi ilişkiler türlerin yayılışını belirleyen diğer etmenlerdir.

**Komünitede Tür İçi ve Türler Arası Etkileşimler**

Doğal yaşam alanlarında besin, barınma, ışık, su gibi sınırlı kaynaklardan faydalanmak isteyen aynı türün bireyleri ya da aynı kaynaklardan faydalanmak isteyen farklı türler birbirleri ile rekabete girebilir. Aynı türden bireylerin gereksinimleri genellikle benzerdir. Bir türün birey sayısı arttıkça aralarındaki rekabet de artar. Bu rekabet, tür içi rekabet olarak adlandırılır (Görsel2.13). Ortamda yeterli kaynak yoksa, birey sayısı artmışsa ya da bireyler üreme evresindeyse arasındaki rekabet daha da artar. Ortamda bulunan kaynaklar yeterli olduğunda bireyler arasında rekabet azalır. Tür içi rekabette bireylerin genetik çeşitlilikleri, rekabetten farklı etkilenmelerine ve bireylerin birbiri üzerinde üstünlük elde etmelerine neden olur. Örneğin bir ormandaki aynı tür ağaçlar, güneş ışığına erişim için rekabet eder; uzun ağaçlar, daha kısa olanların gölgede kalmalarına ve gelişimlerinin yavaşlamasına veya durmasına neden olur.

Komünitelerde aynı kaynaktan faydalanmak isteyen farklı türler arasında görülen rekabete türler arası rekabet denir. Bir komünitede yaşayan farklı türlerin kullandıkları aynı kaynaklar ne kadar sınırlı ise rekabet o kadar artar. Vahşi doğada benekli sırtlanlar ve aslanların besin kaynaklarını korumak için rekabet etmesi türler arası rekabete örnek verilebilir (Görsel 2.14).

* **Cevap**: **Bu sayfada soru bulunmamaktadır.**

**10. Sınıf Meb Yayınları Biyoloji Ders Kitabı Sayfa 112**