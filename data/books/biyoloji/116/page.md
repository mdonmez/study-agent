## 10. Sınıf Biyoloji Ders Kitabı Cevapları Meb Yayınları Sayfa 116

**Amensalizm**

İki farklı türe ait organizmalar arasında birinin engellendiği ya da yok edildiği, diğerinin etkilenmediği ilişki biçimidir. Örneğin ceviz ağacının yaprak ve meyvelerinden salgılanan ve yağmur sularıyla toprağa inen bir madde, ceviz ağacını etkilemezken onun altında bulunan otsu bitkilerin gelişimini engeller.

Birlikte yaşayan iki türden biri yarar, diğeri bu ilişkiden zarar görüyorsa bu ilişki biçimine parazitizm denir. Birliktelikten fayda sağlayan tür parazit, zarar gören tür ise konak olarak adlandırılır. Parazitler, başka canlıların üzerinde ya da içinde yaşayarak onların besinlerine ortak olur. Bu canlılar, genellikle yaşadıkları konağa zarar verir. Bazı parazitler çok küçük yapıdadır ve konak canlının içinde yaşar. Bu tür parazitler hızla çoğalabilir ve konağın hastalanmasına ya da ölmesine yol açabilir. Virüsler, bazı bakteri türleri, bazı protistler ve bazı mantarlar bu gruba girer. Diğer parazitler ise daha büyük yapılıdır ve genellikle çok hücrelidir. Bağırsak solucanları, bitler ve bazı parazit bitkiler bu tür parazitlere örnek verilebilir.

**Bitkisel Parazitler**

Başka bir bitki üzerinde yaşamını sürdüren bitkilerdir. Parazit bitkilerin kök sistemi gelişmemiştir. Kök benzeri emeçleri sayesinde konak bitkiden su, mineral ve organik besin alır. Yarı parazit ve tam parazit olmak üzere iki grupta incelenir.  
 Yarı parazit bitkiler, emeçleri ile üzerinde yaşadıkları bitkilerden yalnızca su ve mineral alır. Klorofilleri vardır, fotosentez yapar. Ökse otu, en bilinen yarı parazit bitkilerden biridir (Görsel 2.19).  
 Tam parazit bitkiler kloroplastları bulunmadığı için fotosentez yapamaz. Bu nedenle tüm ihtiyacı olan organik ve inorganik maddeleri üzerinde yaşadıkları bitkiden almak zorundadır. Canavar otu tam parazit bitkilere örnektir (Görsel 2.20).

* **Cevap**: **Bu sayfada soru bulunmamaktadır.**

**10. Sınıf Meb Yayınları Biyoloji Ders Kitabı Sayfa 116**