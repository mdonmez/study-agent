## 10. Sınıf Biyoloji Ders Kitabı Cevapları Meb Yayınları Sayfa 150

İnsanların doğrudan bu bitkileri veya bu bitkilerle beslenmiş diğer canlıları tüketmesi sonucunda ise toprağa karışmış olan kirleticiler, insan vücudunda birikir ve çeşitli zararlara neden olabilir. Toprakta bulunan kirleticiler yer altı sularına, akarsu ve göllere karışarak su kirliliğine de sebep olur. Toprakta veya suda bulunan zararlı kirleticilerin etkisini ortadan kaldırmak veya bunları uzaklaştırmak için canlı organizmaların kullanıldığı yönteme biyoremediasyon adı verilir. Biyoremediasyonda atıklar başka organizmalar tarafından kullanılabilen biçimlere dönüştürülür. Bu amaçla bakteri, maya, bitki, solucan gibi farklı organizmalar kullanılabilir.

**Radyoaktif Kirlilik**

Herhangi bir maddenin atom çekirdeğindeki nötronların sayısı, proton sayısına göre oldukça fazla ise bu tür maddeler kararsız bir yapı göstermekte ve çekirdeğindeki nötronlar alfa, beta, gama gibi çeşitli ışınlar yaymak suretiyle parçalanmaktadır. Çevresine bu şekilde ışın saçarak parçalanan maddelere radyoaktif madde; çevreye yayılan alfa, beta, gama gibi ışınlara ise radyasyon adı verilmektedir. Çevrede, vücutta ya da herhangi bir maddenin yüzeyinde veya içinde istenmeyen radyoaktif madde birikimine radyoaktif kirlilik adı verilir (Görsel2.43). Radyoaktif kirliliğin çevreye etkisi radyasyonun şiddetine, etki süresine ve ışınların türüne göre değişir. Uzay ve Güneş’ten gelen kozmik ışınlar ile yer kabuğunda bulunan uranyum, toryum gibi radyoizotoplar doğal radyasyon kaynaklarıdır. Tıbbi amaçla kullanılan X ışını cihazları, nükleer santraller, televizyon vb. ürünler yapay radyasyon kaynaklarıdır. Radyoaktif kirleticiler özellikle insan, hayvan, bitki sağlığını olumsuz etkileyerek çevreyi ve ekolojik dengeyi bozmaktadır.

**Küresel İklim Değişikliği**

Güneş’ten gelen enerji Dünya atmosferine ulaştığında bu enerjinin bir kısmı uzaya geri yansır, bir kısmı da sera gazlarıyla (karbondioksit, su buharı, ozon, azot oksitler, metan) emilir ve yeniden yayılır. Emilen enerji, atmosferi ve Dünya yüzeyini ısıtır. Bu süreç sera etkisi adını alır (Görsel 2.44).

* **Cevap**: **Bu sayfada soru bulunmamaktadır.**

**10. Sınıf Meb Yayınları Biyoloji Ders Kitabı Sayfa 150**