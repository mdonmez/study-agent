## 10. Sınıf Tarih Ders Kitabı Cevapları Meb Yayınları Sayfa 214

İstanbul’un Fethi sonrasında Fatih Sultan Mehmet Han, Ayasofya’da kılınan ilk namaz sonrasında burasını cami olarak vakfetmiş, Fatih Külliyesi ve Ayasofya-i Kebir Vakfı’nı kurmuş ve bu caminin sonsuza kadar muhafazasını vasiyet etmiştir (Görsel 3.2). Ardından şehirde imar ve ihya faaliyetleri yoluyla çok sayıda cami, medrese, bedesten, han, hamam, darüşşifa, imaret, çeşme, köprü yapımına ve Topkapı Sara- yı’nın inşasına başlanmıştır. Fetihten kısa süre sonra İstanbul, Osmanlı Devleti’nin siyasi, ekonomik ve kültürel merkezi hâline gelmiştir. Anadolu’dan getirilen Türkler İstanbul’a yerleştirilerek şehre Türk-İslam kimliği kazandırılmıştır. Bununla birlikte inanç özgürlüğü hakkı tanınarak canları ve malları devlet tarafından güvence altına alınmıştır. Fetihten sonra İstanbul’daki Ortodoks Patrikliği varlığını devam ettirmiş, Ermeni Patrikliği de Bursa’dan İstanbul’a taşınmıştır.

**Kaynak B**  
 “Fetih içeride ve dışarıda muazzam sonuçlar doğurdu. Genç Mehmed’e benzersiz bir itibar ve meşruiyet kazandırdığı gibi siyasette Osmanlı dünya görüşünü baştan ayağa yeniden şekillendirdi. Mehmed artık “Fatih” idi; şehri ilk kez Emevi halifesi Muaviye (661-80) döneminde kuşatan Müslümanların kadim emeline ilk defa ulaşan Müslüman hükümdar olmuştu. Kostantiniye, evrensel egemenliğin simgesi olan ‘kızıl elmanın’ evi olduğu için uzun zamandır Türklerin hedefindeydi. Ayasofya Kilisesinin önünde duran İmparator Justinianus heykelinin elinde tuttuğu göz kamaştırıcı madeni küre, Bizans İmparatorluğunun uğurlu tılsımıydı. Mehmed tarafından ele geçirilmesi, Osmanlıların alın yazısının teyidini, Hristiyan âleminin yenilgisini ve dünya hâkimiyeti hülyasının gerçekleşmesini simgeliyordu. Fetihten sonra kızıl elma, Osmanlıların fethetmeye niyetlendikleri Roma, Buda ve Viyana gibi diğer payitahtları temsil eder oldu. Daha genel olarak, cihan hâkimiyetini ifade ediyordu.”

**Kaynak C**  
 “İstanbul’u bir imparatorluk başkenti haline getirme çabaları içinde Karadeniz hayati bir önem taşıyordu. Ne de olsa İstanbul konumu itibariyle Karadeniz’e giriş-çıkışı kontrol altına alabilecek tabii bir liman kenti konumundaydı. Osmanlıların şehri fethine kadar geçen süreçte Boğazlar’ın bu anlamda denetimi yapılamamıştı. Bizans İmparatorluğunun özellikle çöküş yıllarında Karadeniz’de ticareti ellerinde bulunduran İtalyan devletleri, Boğazlar üzerinde hissedilir bir hâkimiyet tesis etmiş bulunuyorlardı. İstanbul, Karadeniz bölgesinin kaynaklarının tek elde toplanmasını tasavvur eden hükümdarlar için çok elverişli bir yerdeydi. Ticareti buraya yeniden yönlendirmek, bu tarihi kenti eski parlak günlerine döndürebilecek önemdeydi. Karadeniz’in kuzeyindeki verimli geniş tahıl üretimi, Tuna boylarına doğru uzanan kesimdeki hayvancılık ve Kırım Yarımadasındaki tuz depoları ve esir ticareti, balık ürünleri ve kürk ticareti, yeni Osmanlı payitahtının nüfus kesafeti kazanmasında etkili olabilecek ekonomik faaliyetleri belirleyecekti.”

**Kaynak Ç**  
 “Sonuç olarak, topların yıkıcı etkisi ne olursa olsun zaferin arkasındaki asıl güç, Fatih Sultan Mehmed’in askeri ve siyasi liderliği ile Osmanlı askeri sisteminin etkinliğidir. Osmanlı ordusu, her ne kadar topları daha önceki bir dönemde ordu envanterlerine dahil edip kullanmış olsa da, onları gerçek kapasitelerinde kullanıp orduya entegre etmeyi başaran; daha da ötesi bizzat yeni topların tasarım, üretim ve artışlarına dahil olan Fatih’tir. Ancak bu askeri teknolojiye yatkınlığı bile tek başına fethin yolunu açmamıştır. Muhasaranın kaderini belirleyen yeniliklere olanak sağlayan, Fatih’in etkin, yaratıcı ve esnek liderlik tarzıdır. Fatih’in liderliği olmasa, İstanbul muhtemelen birkaç muhasaraya daha dayanabilirdi.”

* **Cevap**: **Bu sayfada soru bulunmamaktadır.**

**10. Sınıf Meb Yayınları Tarih Ders Kitabı Sayfa 214**