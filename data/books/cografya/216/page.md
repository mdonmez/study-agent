## 10. Sınıf Coğrafya Ders Kitabı Cevapları Meb Yayınları Sayfa 216

**Türkiye, KKTC ve Türk Dünyası Arasındaki Sosyokültürel İlişkiler**

Türkiye’de 20. yüzyılın başında Mustafa Kemal Atatürk’ün liderliğinde millet olarak topyekûn verilen Millî Mücadele ile bağımsızlık kazanılmış ve akabinde Cumhuriyet ilan edilmiştir. Bu süreç Türk milletinin vatan, millet ve bayrak sevgisini daha da pekiştirmiştir. Türkiye dünyadaki bütün Türkler için âdeta bir anavatan niteliği kazanırken tüm İslam âlemi için her zaman güvenilen, koruyan ve yardım eden bir ülke konumuna gelmiştir.

Türk dünyası aynı dili konuşan, aynı soydan gelen, tarih boyunca ortak mücadelelerde bulunmuş halklardan oluşmuştur. Bu nedenle Türkiye 1983’te kurulan Kuzey Kıbrıs Türk Cumhuriyeti’ni, 1990 sonrası bağımsızlığını kazanan Türkmenistan, Kazakistan, Özbekistan, Kırgızistan ve Azerbaycan’ı resmî olarak tanıyan ilk ülke olmuştur. Ardından bu yeni Türk devletlerini her alanda desteklemiştir. Türkiye Cumhuriyeti bir taraftan TİKA (Türk İşbirliği ve Koordinasyon Ajansı Başkanlığı), Yunus Emre Enstitüsü gibi kuruluşlar aracılığıyla Türk dünyasının birçok bölgesindeki çeşitli ekonomik, sosyal ve kültürel projelere destek verirken diğer taraftan afetler ve olağanüstü durumlar hâlinde Kızılay aracılığıyla yardımlar yapmaktadır.  
 Binlerce yıllık ortak tarih ve kültüre sahip bu ülkelerin ekonomik, sosyal, kültürel ve siyasi alanlarda iş birliğini artırmak için 2009 yılında Türk Devletleri Teşkilatı kurulmuştur.

**Türk Devletleri Teşkilatı**

Türk Devletleri Teşkilatı (eski adıyla Türk Dili Konuşan Ülkeler işbirliği Konseyi-Türk Konseyi), Türk devletleri arasında kapsamlı iş birliğini teşvik etmek amacıyla uluslararası bir örgüt olarak 2009 yılında kurulmuştur. Teşkilatın kurucu üyeleri Azerbaycan, Kazakistan, Kırgızistan ve Türkiye’dir. Ekim 2019’da Özbekistan teşkilata tam üye olarak katılmıştır. Macaristan 2018’de, Türkmenistan 2021’de, Kuzey Kıbrıs Türk Cumhuriyeti 2023’te gözlemci statüsü kazanmıştır. Türk Devletleri Teşkilatı; 1992 yılından itibaren toplanan, “Türkçe Konuşan Devletler Devlet Başkanları Zirveleri” sonucunda ortaya çıkan ortak siyasi irade ile kurulmuştur.  
 Teşkilat kapsamındaki iş birliği; üye ülkeler arasındaki ortak tarih, kültür, kimlik ve Türk dili konuşan halkların dil birliğinden kaynaklanan özel dayanışma temelinde inşa edilmektedir. Bölge ve bölge dışında barışın korunması, dış politika konularında ortak tutumlar benimsenmesi, her alanda etkili bölgesel ve ikili iş birliğinin geliştirilmesi; bilim, teknoloji, eğitim ve kültür alanlarında etkileşimin genişletilmesi; kapsamlı ve dengeli bir ekonomik büyüme, sosyal ve kültürel gelişimin amaçlanması teşkilatın temel amaç ve görevlerinden bazılarıdır.

* **Cevap**: **Bu sayfada soru bulunmamaktadır.**

**10. Sınıf Meb Yayınları Coğrafya Ders Kitabı Sayfa 216**