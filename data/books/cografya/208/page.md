## 10. Sınıf Coğrafya Ders Kitabı Cevapları Meb Yayınları Sayfa 208

Barınmak için genelde keçe ve benzeri malzemelerden yapılan, kolayca taşınan ve kurulan çadırlar kullanılıyordu. Bazı bölgelerde araba üzerine kurulan çadırlardan oluşan göçer evler kullanılıyordu. Yetiştirdikleri hayvanlar ile deri, yün, halı, kilim, et, peynir gibi ürünler yakın bölgelerdeki yerleşik toplulukların ürettiği tarım ürünleri, ipekli ve pamuklu ince kumaşlar gibi ürünlerle takas edilerek ticaret yapılıyordu. Türklerin bu dönemde mısır, buğday, arpa, yulaf gibi tahıllar ile bir kısım sebze ve meyveleri yetiştirdikleri de bilinmektedir.  
 Konargöçer Türk kültüründe inanç sisteminin merkezinde Gök Tanrı (Kök Tengri) inancı vardı. Gök Tanrı hem maddi gökyüzünü hem de evrenin yaratıcısı ulu varlığı ifade ediyordu. Güneş, Ay, ateş, dağlar, büyük kayalar, ulu ağaçlar, şimşek, fırtına gibi varlıkların ve olağanüstü doğa olaylarının ruhu olduğuna inanılıp kutsal kabul ediliyordu. Kurt, pars, kartal, dağ keçisi gibi güçlü hayvanlar yol gösterici ve sembol olarak görülüyordu. Yılın bazı dönemlerinde dinîtörenler, ölenler için ise yuğ adı verilen yas törenleri yapılıyordu. Uçmağ (cennet) ve tamu (cehennem) inancı vardı. Atalarının ruhlarına saygı ve bağlılık duyuluyordu. Öldükten sonra yaşamın devam ettiğine inanılıyordu. Ölülerini kurgan (korugan) adını verdikleri büyük mezarlar inşa ederek atları ve özel eşyalarıyla birlikte gömüyorlardı. Kurganlara heykeller ve mağlup ettikleri düşmanları sayısınca balbal adı verilen taşlar dikiliyordu (Görsel 7.3).

Yüksek bölgelerde yol kenarlarında obo veya ovo adı verilen taş yığınlarından meydana getirilen yapay tepeciklerde dinî ayinler yapılıyor, adaklar adanıyor, kurbanlar kesiliyor, renkli bezler ve kurdeleler aracılığıyla Gök Tanrı’dan dilekte bulunuluyordu (Görsel 7.4).

Konargöçer Türk toplumunun yapısını; oguş (aile), ailelerin birlikteliğiyle urug, urugların birlikteliğinden boy (kabile) ve boyların birleşmesiyle de budun (ulus, millet, kavim) oluşturuyordu. Oğuzlar, Kıp- çaklar, Karluklar, Kırgızlar ve Uygurlar en büyük boy birlikleriydi. Her boyun tamga (damga) adı verilen bir işareti vardı. Ülkeye ve devlete il adı verilirken ili yöneten hükümdara kağan, han, hakan, yabgu gibi unvanlar verilirdi. Kağanın Gök Tanrı’dan kut aldığına inanılır ve bir kutsiyet atfedilirdi.

* **Cevap**: **Bu sayfada soru bulunmamaktadır.**

**10. Sınıf Meb Yayınları Coğrafya Ders Kitabı Sayfa 208**