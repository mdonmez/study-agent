## 10. Sınıf Türk Dili ve Edebiyatı Ders Kitabı Cevapları Meb Yayınları Sayfa 302

**Soru: Aşağıdaki metinden faydalanarak çalışmayı yapınız.**

**ÖKÜZDEN TAYYARE**

Emine bacı bütün işini gücünü sermişti. Gözlerini havadan ayırmaz olmuştu. Göklere böyle dalgın dalgın, içini çeke çeke baktığı zamanlar kendi kendine düşünürdü.  
 Demek Tayyare dedikleri şey göklerde karakuş gibi uçar, içi barut dolu gülleler atar ve Türk delikanlılarını öldürürdü. Emine bacı bu işe bir akıl erdiremiyordu. Önüne gelene:  
 — Hey oğul! Nasıl olur bu? derdi. Göklerde yalnız kuşlar, bulutlar, rüzgârlar uçar. Geceleri de yıldızlar falan parıldar. Koskoca alâmet, hem içine insanları, dolu gülleleri alıp da hiç uçabilir mi?  
 Fakat bu akıl erdiremediği şeyin var olduğuna dört defa inanmıştı. Cepheye gönderdiği iki oğlu, bir güveyi, bir de torunu düşman tayyarelerinin hücumlarına uğramışlar, dördü de ölmüşlerdi.  
 Hele torununa çok yanmıştı. Ne güzel, ne aslan yapılı, çiçek yürekli delikanlı idi. Gözyaşlarını içine akıtıyordu.  
 Artık tahammülü kalmamıştı. Bir gün ocak başında tarhana pişiren geline seslendi:  
 — Kız! Bir sen kaldın bir ben. Dört öküz bizim neyimize, iki tanesi çoktur bile.  
 — Nideceksin ana gı?  
 — Ne mi edeceğim? Şimdi görürsün.  
 Dört öküzün ikisini ahırdan çıkardı; bir iple boynuzlarından biribirine bağladı. Değneği aldı ve öküzleri şehire doğru dah etti. Gelin kapının önünde durmuştu; sordu:  
 — Satacak mısın onları?  
 Emine bacı cevap vermedi. Şehire geldi. İlk rastladığına sordu:  
 — Kumandan paşa nerede oturur?  
 Tarif ettiler. Öküzleri kumandanlığın kapısına bağladı, içeri girdi ve paşayı görmek istediğini söyledi. Kumandanın karşısına çıkınca:  
 — Hay paşam! dedi, bu ölümden bıktım artık. Biraz da yaşayalım olmaz mı?  
 — Elbette bacı nine; elbette artık ferahla yaşayacağız.  
 — Öyle ise iki öküz getirdim, al onları.  
 — İki öküzü ben ne yapayım bacı?  
 — Ne mi yapacaksın? Tayyare yap.  
 — Öküzden Tayyare olur mu bacı?  
 — Olmazsa, sat, parası ile bir tayyare al uçur.  
 — Tayyare pahalıdır. İki öküz parası ile alınmaz.  
 Emine bacı bir dakika düşündü, başını kaldırdı ve dedi ki:  
 — Öyle ise benim gibi evlât kaybetmiş çok Türk ninesi, Türk babası var, onlar da bir şeyler versinler, benim öküzlerin parasına kat; bir tayyare al…  
 Bunu yapsa yapsa bir ev dolusu evlâdını şehit veren Türk bacısı yapar.

**10. Sınıf Meb Yayınları Türk Dili ve Edebiyatı Ders Kitabı Sayfa 302**